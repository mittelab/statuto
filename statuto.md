---
title: Statuto Associazione di Promozione Sociale "MITTELAB"
lang: italian
date: 28/3/2016
geometry: hmargin=1cm,vmargin=2cm
header-includes: \input{header.tex}
numbersections: true
---
# Costituzione

È costituita l'associazione di promozione sociale denominata "Mittelab"
(di seguito detta anche "Associazione"). L'Associazione è indipendente,
apartitica, aconfessionale, non persegue fini di lucro, né diretto né
indiretto, con durata a tempo indeterminato ed assume la forma di
"Associazione non riconosciuta" ai fini del Codice Civile e quella di
"Ente non commerciale" ai fini fiscali.


# Sede

L'Associazione ha sede in Trieste, via Manzoni 11. Il Consiglio
Direttivo potrà con delibera trasferire la sede all'interno del
territorio del Comune di Trieste; il trasferimento della sede legale non
comporta modifica statutaria.


# Oggetto sociale, finalità e attività

Mittelab si occupa di gestire un hackerspace di matrice nordeuropea, ovvero un luogo dove
persone che hanno interessi comuni nel campo della tecnologia in
generale e l'elettronica ed informatica in particolare possono
collaborare e condividere conoscenze ed attrezzature. Mittelab favorisce
e sostiene lo sviluppo di tale cultura, persegue finalità di promozione,
utilità e solidarietà sociale attraverso la diffusione dei princìpi
della Hacker Ethic e lo sviluppo di un dibattito attorno alle seguenti
materie:

a) difesa della libertà e dei diritti umani nella società digitale;

b) accesso alla rete Internet libero e aperto;

c) condivisione della cultura e della conoscenza tecnico-scientifica.

L'Associazione si pone inoltre lo scopo di favorire l'utilizzo
consapevole degli strumenti informatici e contribuire attivamente al
miglioramento e avanzamento del sapere e della cultura promuovendo la
produzione e la diffusione di software libero, hardware libero e
contenuti liberi per incentivare le possibilità di accesso alla
conoscenza e alla formazione. Sono definite "libere" nel senso inteso
dall'Associazione tutte le opere che sono state contrassegnate dai loro
autori con una licenza che ne permetta l'utilizzo, lo studio, la modifica, la distribuzione.

Per il conseguimento delle proprie finalità l'Associazione potrà, sia
direttamente sia in collaborazione con altre organizzazioni ed enti
aventi simili fini istituzionali: organizzare, supportare o patrocinare
eventi, fiere, seminari, convegni, conferenze, corsi, workshop; gestire
server di rete, siti web, mailing-list; pubblicare libri, riviste,
newsletter; effettuare o commissionare studi e ricerche; partecipare a
progetti e riunioni in Italia e altri paesi; in generale promuovere la
divulgazione della cultura in campo elettronico e/o informatico tra il
pubblico anche a mezzo di supporti audiovisivi e di pubblicazioni;
collaborare con le altre attività simili del territorio ed assecondando,
qualora lo ritenga opportuno, le iniziative che dovessero sorgere a
livello locale; compiere tutte le operazioni mobiliari, immobiliari e
finanziarie ritenute necessarie, utili e opportune alla realizzazione
dei predetti scopi; stipulare accordi o convenzioni con enti pubblici o
privati, aziende, altre associazioni, o qualunque altro soggetto,
pubblico o privato.

L'Associazione può svolgere ogni attività, anche diverse da quelle sopra
indicate, purché  direttamente o indirettamente connesse a quelle
statutarie, o quelle accessorie per natura in quanto integrative delle
stesse.


# Soci

Possono essere soci dell'Associazione sia le persone fisiche che
giuridiche che enti; le persone giuridiche e gli enti sono rappresentati
in Assemblea da un delegato. L'adesione all'Associazione è a tempo
indeterminato e non può essere disposta per un periodo temporaneo. I
soci hanno tutti uguali diritti. L'adesione all'Associazione comporta,
per l'associato maggiore di età e comunque per la persona giuridica
ovvero per l'ente, il diritto di voto nell'Assemblea per l'approvazione
e la modificazione dello Statuto e del Regolamento e per la nomina degli
organi direttivi dell'Associazione. Ogni associato ha diritto di
partecipare a tutte le attività dell'Associazione, di controllare il
bilancio e di richiedere copia del resoconto dell'Assemblea annuale. La
qualifica di socio non è trasmissibile. L'appartenenza all'Associazione
ha carattere libero e volontario ma impegna gli aderenti al rispetto
delle decisioni prese dai suoi Organi sociali, secondo le competenze
statutarie, ed un comportamento corretto sia nelle relazioni interne con
i soci che con i terzi.

Chi intende aderire all'Associazione deve rivolgere espressa richiesta
scritta al Consiglio Direttivo, recante la dichiarazione di condividere
le finalità che l'Associazione si propone e l'impegno ad approvarne ed
osservarne Statuto e Regolamento. Il Consiglio Direttivo provvede alle
domande di ammissione entro sessanta giorni dal loro ricevimento; in
assenza di un provvedimento di diniego in forma scritta della domanda
entro il termine predetto, essa si intende automaticamente accolta.
Chiunque aderisca all'Associazione può in qualsiasi momento notificare
la sua volontà di recedere dall'Associazione stessa; tale recesso ha
efficacia immediata. In presenza di gravi motivi che abbiano arrecato
danno morale o materiale all'Associazione, o in caso di inadempienza dei
doveri previsti dal presente Statuto, chiunque partecipi
all'Associazione può esserne escluso con deliberazione dell'Assemblea
dei Soci. L'esclusione ha effetto dal trentesimo giorno successivo alla
notifica del provvedimento di esclusione, il quale deve contenere le
motivazioni per le quali l'esclusione sia stata deliberata. Nel caso che
il soggetto non ammesso o escluso non condivida le ragioni del diniego
dell'ammissione o dell'esclusione, può presentare un ricorso
all'Assemblea dei Soci. 

Sono soci dell'Associazione:

-   Founding Hackers: sono i soci che hanno sottoscritto l'Atto
    Costitutivo;
-   Hackers: sono i soci ordinari;
-   Hungry Hackers: sono i soci studenti o disoccupati;
-   Phreakers: il Consiglio Direttivo può nominare soci benemeriti
    (denominati "Phreakers") dell'Associazione le persone fisiche, giuridiche e/o enti che
    effettuano versamenti al fondo di dotazione ritenuti di particolare
    rilevanza ovvero che si sono particolarmente distinti nelle attività
    di interesse dell'Associazione.

Ogni socio sarà libero di utilizzare gli strumenti a disposizione
dell'Associazione per realizzare progetti personali di natura
elettronica e/o informatica o collaborare nelle iniziative comuni.


# Organi sociali

L'Assemblea dei Soci: si riunisce, anche fuori dalla sede sociale,
almeno una volta l'anno entro il mese di giugno, per l'approvazione del bilancio e, con cadenza biennale, per l'elezione del Consiglio Direttivo e del Presidente. Essa inoltre:

-   delinea gli indirizzi generali dell'attività dell'Associazione;
-   delibera, su proposta del Consiglio Direttivo, sulla quota
    associativa annuale;
-   approva, su proposta del Consiglio Direttivo, i regolamenti che
    disciplinano lo svolgimento dell'attività dell'Associazione;
-   delibera sull'eventuale destinazione di utili o avanzi di gestione
    comunque denominati, nonché di fondi, riserve o capitale accumulato
    durante la vita dell'Associazione stessa, qualora ciò sia consentito
    dalla legge e dal presente Statuto;
-   approva le modifiche al presente Statuto;
-   delibera scioglimento e liquidazione dell'Associazione e devoluzione
    del suo patrimonio.

L'Assemblea è convocata dal Presidente, ogni qualvolta questi lo ritenga
opportuno oppure ne sia fatta richiesta da almeno un decimo dei soci
aderenti o da almeno un terzo dei Consiglieri in carica. La convocazione
dell'Assemblea sarà fatta mediante avviso da comunicarsi ai soci via
lettera, posta elettronica (e-mail) o mezzi equipollenti all'indirizzo
indicato dal socio almeno otto giorni prima della data fissata per la
prima convocazione. L'avviso deve contenere l'elenco delle materie da
trattare, l'indicazione del luogo dell'adunanza e quella della data e
dell'ora della prima e della seconda convocazione, quest'ultima dovrà
essere fissata almeno un giorno dopo la prima convocazione. L'Assemblea
è valida qualunque sia l'oggetto da trattare: in prima convocazione
quando sono presenti o rappresentati almeno la metà più uno dei soci; in
seconda convocazione qualunque sia il numero dei voti dei soci presenti
o rappresentati. Le deliberazioni sono prese a maggioranza assoluta di
voti dei soci presenti o rappresentati all'adunanza. Quando si tratta di
deliberare sullo scioglimento dell'Associazione, tanto in prima quanto
in seconda convocazione, le deliberazioni devono essere prese col voto
favorevole di almeno tre quarti dei soci aventi diritto al voto. Ogni
socio ha diritto ad un voto. Le elezioni delle cariche sociali saranno
fatte a maggioranza assoluta dei voti presenti, con voto segreto qualora
richiesto da almeno cinque voti presenti, ma potranno anche avvenire per
acclamazione. I soci che per qualsiasi motivo non possano intervenire
personalmente all'Assemblea hanno facoltà di farsi rappresentare
soltanto da altri soci mediante delega scritta. Ogni socio può ricevere
un massimo di tre (3) deleghe. L'Assemblea è presieduta dal Presidente
ed in sua assenza dal Vice-Presidente; mancando anch'esso, da una
persona designata dall'Assemblea.

Il Consiglio Direttivo: amministra l'Associazione ed è composto da un
minimo di tre (3) ad un massimo di dieci (10) Consiglieri membri –
compresi Presidente, Vice Presidente, Segretario, Tesoriere  – eletti fra
i soci dall'Assemblea, che ne determina il numero. Nella prima riunione
a seguito dell'elezione vengono designati tra i Consiglieri il Vice
Presidente, il Segretario e il Tesoriere. I Consiglieri durano in carica due
anni e sono rieleggibili. Dalla nomina a Consigliere non consegue alcun
compenso, salvo il rimborso delle spese documentate sostenute per
ragioni dell'ufficio ricoperto. Qualora per dimissioni o per altre cause
venga a mancare uno o più consiglieri, il Consiglio Direttivo provvederà
alla loro sostituzione mediante cooptazione, fino al termine del mandato
originario del consigliere decaduto. Qualora per dimissioni o per altre
cause venga a mancare, nel corso del medesimo esercizio sociale, la
maggioranza dei componenti del Consiglio Direttivo, l'intero Consiglio
si intende decaduto ed i residui membri del Consiglio Direttivo devono
convocare immediatamente l'Assemblea per la nomina di un nuovo Consiglio
Direttivo. Il Consiglio Direttivo è convocato dal Presidente o da chi lo
sostituisce almeno due volte l'anno ovvero tutte le volte che egli lo
riterrà utile oppure quando ne sia fatta domanda da almeno due
Consiglieri. La convocazione è fatta a mezzo di lettera o posta
elettronica (e-mail) o altro mezzo equipollente da spedirsi non meno di
tre giorni prima dell'adunanza e, nei casi di urgenza, a mezzo di
telegramma, telefax, posta elettronica (e-mail) o altro mezzo
equipollente in modo che i Consiglieri ne siano informati almeno un
giorno prima della riunione. Il Consiglio Direttivo è presieduto dal
Presidente, ovvero in caso di sua assenza o impedimento, dal Vice
Presidente, ovvero in caso di assenza o impedimento anche di
quest'ultimo, dal Consigliere più anziano di età. Il Consiglio Direttivo
è regolarmente costituito quando sia presente la maggioranza dei
componenti in carica. Il Consiglio Direttivo delibera con il voto
favorevole della maggioranza dei presenti. In caso di parità prevale il
voto di chi presiede. I verbali contenti le deliberazioni del Consiglio
Direttivo sono raccolte nell'apposito libro dei verbali e sono
sottoscritte dal Presidente della riunione e dal Segretario.

Il Consiglio Direttivo è investito dei più ampi poteri per la gestione
dell'Associazione e, specificamente, esso deve:

1.  organizzare le iniziative dell'Associazione in genere;
2.  determinare la quota associativa minima e le altre quote
    associative, secondo quanto previsto dal Regolamento, da proporre
    per l'approvazione all'Assemblea dei Soci; qualora la situazione del
    bilancio lo consenta l'adesione all'Associazione potrà essere anche
    gratuita, ovvero potrà anche essere eliminata ogni contribuzione
    annuale da parte degli associati;
3.  deliberare sull'ammissione e l'esclusione dei soci, nominare i soci
    benemeriti, esaminare le proposte di nuove iniziative da parte degli
    associati;
4.  predisporre l'eventuale regolamento interno e le modifiche al
    medesimo da proporre all'Assemblea Ordinaria dei Soci per
    l'approvazione; 
5.  predisporre il bilancio consuntivo;
6.  controllare la gestione di tutte le comunicazioni esterne
    (pubblicità tramite internet, volantinaggio, etc.) e dei beni
    posseduti ed amministrati dall'Associazione;
7.  predisporre e curare la tenuta dei libri sociali, del libro dei
    verbali delle Assemblee, del libro soci;
8.  porre in atto ogni attività che si renda necessaria od opportuna per
    il funzionamento dell'amministrazione dell'Associazione.

Il Presidente: rappresenta l'Associazione stessa di fronte ai terzi e
anche in giudizio. Su deliberazione del Consiglio Direttivo, il
Presidente può attribuire la rappresentanza dell'Associazione anche ad
estranei al Consiglio stesso. Al Presidente dell'Associazione compete,
sulla base delle direttive emanate dall'Assemblea e dal Consiglio
Direttivo, al quale comunque il Presidente riferisce circa l'attività
compiuta, l'ordinaria amministrazione dell'Associazione. Il Presidente
convoca e presiede l'Assemblea e il Consiglio Direttivo, cura
l'esecuzione delle relative deliberazioni, sorveglia il buon andamento
amministrativo dell'Associazione, verifica l'osservanza dello statuto e
dei regolamenti, ne promuove la riforma ove se ne presenti la necessità.

Il Vice Presidente: sostituisce il Presidente in ogni sua attribuzione
ogni qualvolta questi sia assente o comunque impedito nell'esercizio
delle proprie funzioni. Il solo intervento del Vice Presidente
costituisce per i terzi prova dell'impedimento o assenza del Presidente.

Il Segretario: svolge la funzione di verbalizzazione delle adunanze del
Consiglio Direttivo. Il Segretario cura la tenuta del libro dei verbali delle
Assemblee, del Consiglio Direttivo nonché del libro degli aderenti
all'Associazione.

Il Tesoriere – ovvero il Segretario qualora l’Assemblea non abbia provveduto
a nominare il Tesoriere - cura la gestione della cassa dell'Associazione e ne
tiene la contabilità, effettua le relative verifiche, controlla la tenuta dei
libri contabili, predispone, dal punto di vista contabile, il bilancio
consuntivo e quello preventivo, accompagnandoli da idonea relazione contabile.

L'Associazione può conferire l'incarico dello svolgimento delle proprie
attività istituzionali a soggetti con adeguata qualifica professionale,
anche erogando compensi proporzionati all'attività esercitata. Tali
figure possono essere soggetti esterni dell'Associazione ovvero soci,
qualora ne abbiano le necessarie qualifiche.


# Patrimonio

Il patrimonio dell'Associazione è costituito dai beni mobili ed immobili
che pervengono all'Associazione a qualsiasi titolo, da elargizioni o
contributi da parte di enti pubblici e privati, persone fisiche o
giuridiche, dagli avanzi netti di gestione.

Per l'adempimento dei suoi compiti, l'Associazione dispone delle
seguenti entrate:

1.  dal fondo costituito dai conferimenti in denaro o beni mobili ed
    immobili o altre utilità impiegabili per il perseguimento degli
    scopi sociali conferiti dai soci;
2.  quote associative, da corrispondersi dagli associati, il cui
    ammontare, modalità e tempi di versamento sono stabiliti
    dall'Assemblea dei Soci su proposta del Consiglio Direttivo;
3.  eventuali donazioni, erogazioni e lasciti;
4.  contributi ricevuti da enti pubblici o privati;
5.  dagli introiti realizzati nello svolgimento della sua attività,
    proventi derivanti dall'organizzazione di manifestazioni o
    partecipazione ad esse e dell'organizzazione di corsi;
6.  da ogni altra somma che, a qualsiasi titolo, sia versata
    all'associazione;
7.  dai redditi derivanti dal suo patrimonio;
8.  da beni mobili od immobili acquistati impiegando le entità
    patrimoniali di cui ai precedenti punti.

I versamenti possono essere di qualsiasi entità, fatto salvo il
versamento della quota associativa, e sono comunque a fondo perduto, non
ripetibili né rivalutabili; in nessun caso, e quindi nemmeno in caso di
scioglimento dell'Associazione né in caso di morte, di estinzione, di
recesso o di esclusione dall'Associazione, può farsi luogo alla
ripetizione di quanto versato all'Associazione a titolo di versamento.
Il versamento non crea altri diritti di partecipazione.

L'Associazione ha l'obbligo di impiegare gli utili o gli avanzi di
gestione per la realizzazione delle attività istituzionali e di quelle
ad esse direttamente connesse. È vietato distribuire, direttamente o
indirettamente, eventuali utili o avanzi di gestione, nonché fondi,
riserve o capitali durante la vita dell'Associazione ai soci, a meno che
la destinazione o la distribuzione non siano imposte per legge. 

Lo scioglimento anticipato dell'Associazione può essere proposto dal
Consiglio Direttivo o da almeno il 50% degli associati e approvato
dall'Assemblea dei Soci convocata in seduta straordinaria con specifico
ordine del giorno. In caso di scioglimento dell'Associazione i beni che
residuano dopo l'esaurimento della liquidazione sono devoluti ad altre
associazioni o organizzazioni non lucrative di utilità sociale operanti
nello stesso campo e con analoghe finalità di utilità sociale, secondo
le indicazioni dell'Assemblea che nomina il liquidatore, salvo diversa
destinazione imposta dalla legge.


# Bilancio

L'esercizio sociale si intende dal 1° gennaio al 31 dicembre di ogni
anno. Entro il mese di marzo di ciascun anno il Consiglio Direttivo è
convocato per la predisposizione del bilancio associativo. I bilanci
devono restare depositati presso la sede dell'Associazione nei quindici
(15) giorni che precedono l'Assemblea convocata per la loro
approvazione, a disposizione di tutti coloro che abbiano motivato
interesse alla loro lettura, e vengono inviati via lettera, fax, posta
elettronica o mezzi equipollenti a qualunque socio ne faccia richiesta.
Di esso deve essere presentato un Rendiconto Economico e Finanziario
all'Assemblea dei Soci entro il 30 aprile dell'anno successivo;
ulteriore deroga può essere prevista in caso di comprovata necessità o
impedimento. Il rendiconto dell'esercizio dovrà evidenziare in modo
analitico i costi e i proventi di competenza, nonché la consistenza
finanziaria e le poste rettificate che consentano di determinare la
competenza dell'esercizio.

La previsione e la programmazione economica dell'anno sociale successivo
è deliberata dall'Assemblea dei Soci con attinenza alla formulazione
delle linee generali dell'attività dell'Associazione.

Sono previsti la costituzione e l'incremento del fondo di riserva.
L'utilizzo del fondo di riserva è vincolato alla decisione
dell'Assemblea dei Soci.

# Disposizioni finali

L'Associazione adotta come riferimento legislativo la normativa in materia di Associazioni di Promozione Sociale, L. 383/2000, e le disposizioni contenute nel codice civile, rimandando a queste per quanto non previsto nel presente Statuto o dal regolamento interno.
